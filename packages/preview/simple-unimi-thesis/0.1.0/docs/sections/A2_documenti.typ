= Documenti da Produrre
<documenti-da-produrre>
I membri del LIM in generale non richiedono agli studenti di consegnare una copia cartacea del proprio lavoro. In altri casi, si invita lo studente a concordare questo punto con il proprio relatore. In prossimità della discussione viene richiesto loro di condividere in formato digitale:

- la versione finale dell'elaborato;

- il riassunto caricato in piattaforma;

- il codice sviluppato;

- tutti i materiali di supporto utilizzati e/o prodotti;

- la presentazione predisposta per la discussione.

La consegna può avvenire via chiavetta USB o attraverso i sistemi di condivisione dei file (WeTransfer, Dropbox, Google Drive, ecc.).

== Riassunto
<riassunto>
In prossimità della data di laurea, viene richiesto agli studenti di caricare in piattaforma anche il riassunto. La sua funzione è permettere alla commissione di visionare rapidamente gli argomenti trattati da ciascun elaborato.

L'estensione di tale documento non dovrebbe superare le due pagine, e spesso una pagina è più che adeguata allo scopo. Riguardo i contenuti, il riassunto riprende – in maniera molto succinta – lo schema dell'elaborato finale, e quindi, ad esempio, la scaletta proposta in @sec:organizzazione.

Visto lo scopo del documento, è buona prassi bilanciare il testo in modo da dedicare poche righe allo stato dell'arte, in favore delle parti originali dell'elaborato.

== Presentazione
<presentazione>
Gli studenti delle lauree triennali hanno a disposizione al massimo 10 minuti per presentare il proprio elaborato, che diventano 15 per le lauree magistrali.

Si raccomanda di provare ripetutamente il discorso cronometrandosi e considerando i tempi morti per l'accensione del PC, l'avvio dei software, il passaggio da un'applicazione a un'altra, e via dicendo. Si segnala inoltre la possibilità di prenotare l'aula della discussione per provare in anticipo i collegamenti e verificare che immagini e audio vengano correttamente riprodotti.

Per via degli stringenti vincoli temporali, difficilmente una presentazione multimediale può superare la soglia di 15 slide. Questo valore è puramente indicativo, perché dipende dalla densità di informazioni della slide e dal tempo dedicato a ciascuna slide mentre si sta presentando.

La scelta tecnologica più comune è Microsoft PowerPoint, ma qualsiasi alternativa (Prezi, Acrobat PDF, Typst, ecc.) è ammissibile.

Gli errori più comuni da evitare sono:

- slide dal contenuto testuale troppo ricco;

- slide che verranno lette parola per parola in fase di presentazione.

Entrambi i problemi si risolvono impostando il testo in maniera estremamente schematica, tendenzialmente per elenchi puntati. Si presti attenzione, però, a usare una forma omogenea. Ad esempio, sarebbe poco elegante il seguente elenco, che include aggettivi, sostantivi e frasi di senso compiuto, e non fa un uso corretto di iniziali maiuscole:

- applicativo esteticamente molto gradevole;

- C'è la possibilità di interagire con altri utenti;

- l'utente può esportare file in formato XML.

Una possibile revisione, basata solo sui sostantivi, è:

- qualità estetica;

- interazione tra utenti;

- supporto dell'XML.

Un altro consiglio per rendere la presentazione cognitivamente più gestibile da parte del pubblico è quello di aggiungere in calce ad ogni slide un indicatore dello stato di avanzamento (ad esempio "Slide 3 di 15"). In questo modo, in caso di esaurimento del tempo concesso la commissione saprà se dare modo di concludere ("Slide 14 di 15") o se fermare il candidato ("Slide 14 di 138"). In assenza di un indicatore la commissione tende a presupporre il secondo caso.

Per quanto riguarda gli argomenti da trattare durante la discussione, è opportuno esporre brevemente lo stato dell'arte per concentrarsi sul proprio lavoro, sui test e sui risultati. Una tecnica per capire quanto tempo dedicare a ogni argomento consiste nel dare un peso a ciascuna parte di cui si vuole parlare, quindi assegnare un numero di minuti proporzionale a detto peso in modo da raggiungere il tempo massimo a disposizione.

Video dimostrativi e #emph[live demo] sono gradite, ma è sconsigliabile dedicare troppo tempo a questi contributi, a meno che al contenuto multimediale si sovrapponga una spiegazione da parte del candidato.
